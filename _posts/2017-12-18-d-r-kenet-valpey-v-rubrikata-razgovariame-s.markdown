---
title: 'Оксфордският изследовател Д-р Кенет Валпи в рубриката ни: „За “Махабхарата”
  разговаряме с…”'
date: 2017-12-18 21:41:00 +02:00
hero:
  image: "/uploads/K_Valpey.jpg"
  description: Д-р Кенет Валпи
excerpt: 'Д-р Кенет Валпи: „Четейки „Махабхарата“ ще бъдете привлечени в история и
  в свят, които ще придадат по-дълбок смисъл на живота ви.“'
---

*Д-р Кенет Валпи е Научен сътрудник в Оксфордския център за Хинду изследвания и е преподавател в различни университети в Европа, Северна Америка и Азия.*


**Mahabharata.bg:** “Махабахарата” е предмет на постоянен интерес от страна на учени, изследователи, критици и читатели. Какво интересно намирате вие в нея?

**Д-р Кенет Валпи:** ***“Махабахарата” е много специална книга.*** Тя е най-дългото епично произведение в света и казват, че е осем пъти по-дълга от “Илиада” и “Одисея” взети заедно.  “Махабахарата” е литературна творба, но и нещо далеч повече от литература. В нея има история. “Маха” в “Махабхарата” означава велика. Величието идва от многопластовата история. В “Махабахарата” имаме както човешки, така и космичен аспект; представяне на древния конфликт между доброто и злото и дълбочина на характерите – никой не е изцяло добър или лош. **“Махабахарата” разглежда по драматичен начин основните въпроси свързани с човешката идентичност и природа. Читателят е погълнат от историята не просто като от обикновен роман, той има желанието да се връща отново и отново към нея.** Това я характеризира като класическа литература.

**Mahabharata.bg:** “Махабахарата” се определя и като литературен, и като философски шедьовър. Каква е причината за това?

**Д-р Кенет Валпи:**  ***Един от уникалните аспекти на “Махабахарата” е точно тази комбинация от литература и философия.*** Като литературна творба в нея има драматизъм, герои, личности, които преминават през изпитания и трудности. Като философска творба в много от частите си тя е дидактична, тоест **има поучителна цел**. Цел **свързана с извисяването на човешкия дух**. Както вече споменах, “Махабахарата” представя борбата между доброто и злото, тоест какво е правилно (правилните действия и начин на живот се наричат “дхарма”) и какво – не е.  Много интересна тема. Също така философията в “Махабахарата” е многопластова. Понякога тя се отнася до йога, друг път до космология, метафизика, “нити” или практичността, а понякога е свързана с политиката.

**Mahabharata.bg:** Защо “Махабахарата” е така актуална и днес?

**Д-р Кенет Валпи:** “Махабахарата” е актуална и днес, защото човешката природа не се променя драстично с времето. В момента можем да видим много външни промени – глобализация, технологии, модерна представа за света, но като хора, ние се сблъскваме със същите проблеми. Един от тях е смъртта, например. Въпросът дали сме телата си или нещо по-висше, остава актуален за всеки един от нас и сега, независимо от времето. Наличието на такива теми в “Махабхарата” я прави привличаща и непреходна и до днес.

**Mahabharata.bg:**  Какво бихте казали на тези, които ще прочетат “Махабхарата” за първи път?

**Д-р Кенет Валпи:** Първо бих им препоръчал да са търпеливи (усмихва се), защото ще срещнат имена на санскрит и различни концепции, които първоначално могат да са трудни за възприемане. Но със сигурност ще бъдат възнаградени, ако проявят търпение. **Четейки ще бъдат привлечени в история и в свят, които ще придадат по-дълбок смисъл на живот им.**

**Mahabharata.bg:**  Какво е “Бхагавад гита”?

**Д-р Кенет Валпи:** ***“Бхагавад гита” е един много известен момент от “Махабхарата”***, който е част от важен епизод в историята. Войната между потомциите на династията Бхарата (Кауравите и Пандавите) предстои да започне и тогава един от главните герои – Арджуна, изпитва емоционален срив. Въпреки, че е велик воин, той отказва да се бие. Арджуна е дълбоко морален персонаж, който иска да разбере по-дълбокия смисъл на всичко, което се случва. На бойното поле на Курукшетра, преди началото на битката, той се обръща за съвет към своя приятел и колесничар, Кришна. “Бхагавад гита” е този разговор. В него Кришна описва различните видове йога и се разкрива като йогешвара -  господарят на йога, който се намира в сърцето на всеки. Това прави “Бхагавад гита” особено важна като теистично обяснение за йога, в разрез с популярните в момента физически аспекти на йога. **“Бхагавад гита” е съставена от 700 стиха в 18 глави и е считана за главен източник на по-висша, духовна истина. Някой твърдят, че тя е основата на духовната наука.**

**Mahabharata.bg:** Каква е същността на тази духовна наука?

**Д-р Кенет Валпи:** Есенцията на “Бхагавад гита” е моментът, в който Кришна казва на Арджуна да преосмисли своите действия. За да постигне освобождение и разбере истинската си същност, не само като човек, но и като трансцендентен дух, той трябва да трансформира съзнанието си в съзнание за Кришна – реализирането на връзката между душата и Свръхдушата, между “атма” и “Параматма”. Кришна учи Арджуна как да извършва всичко в настроение на служене към Върховния дух. Както един преводач на “Бхагавад гита” бе казал: „…по този начин човек става йоги, атлет в духа“.